<!DOCTYPE html>
<html lang="en">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Document</title>
  </head>
  <body>
    <table>
      <tr>
        <td style="vertical-align: top">
          <img src="images1/evde kal mutlu kal.jpg" alt="" />
        </td>
        <td style="vertical-align: top">
          <h2><i>Evde Kal! Mutlu Kal!</i></h2>
          <p>
            <b>S</b>evgili okurlarım bugün sizlerle aslında yine aynı konuda ama
            biraz daha güncel bir noktada buluşacağız. Bırakın tüm ülkeyi, tüm
            dünya olarak başa çıkmaya çalıştığımız Covid-19'un bizden aldıkları
            ve bize getirdiklerinden bahsetmek istiyorum. Şuan 'bize ne gibi bir
            getirisi olabilir, bu kız neler diyor?' gibi sorular içerisinde
            olabilirsiniz. Çok normal... Çünkü çok uzun bir süredir
            evlerimizdeyiz. Arkadaşlarımızı, sevdiğimiz insanları göremiyoruz.
            Hatta aramızda ailesiyle bir araya gelemeyenlerimiz bile var ne
            yazık ki. Tüm bunların bizi mental olarak çökertiyor oluşunun
            farkındayım. Aslında tam olarak da bunlar üzerine yazacağım.
          </p>
          <p>
            Tüm bu süreçte normal yaşantımızdan uzak kalmak, en basit
            aktiviteleri bile yapamamak bizleri içten içe çökertiyor, peki ne
            yapmalıyız? Ne yaparak akıl sağlığımızı koruyabiliriz? Bardağın dolu
            tarafında neler var? Merak etmeyin hepsini açıklayacağım.
          </p>
          <p>
            Aslında o kadar da zor şeyler değil çünkü günümüz teknolojisiyle
            artık hiçbir şey zor değil. Elimizde olan imkanlarımız kadarıyla
            sevdiklerimizle görüntülü konuşabilir ya da hiç değilse bir 'alo'
            diyebiliriz, evde bütün gün hareket etmeden yatmak yerine kendimize
            yeni hobiler edinebiliriz. Hobi edinmek için para harcamanıza da
            gerek yok oysa ki. Mesela ben bu süreçte yogaya başladım. Ve bunun
            için hiç para harcamadım, evde kendi imkanlarımla yapıyorum, inanın
            bunun için hiçbir malzemem de yok sadece video izliyorum. Günde
            yarım saat yoga yapmanın bana verdiği iç huzuru sizlere tarif etmem
            sanırım çok da mümkün değil... Siz de bu tarz az maliyetli ya da hiç
            maliyeti olmayan hobiler edinebilirsiniz. İnternet erişiminiz yoksa
            eğer kitap okuyabilir, resim yapmayı deneyebilirsiniz. Çok güzel
            resimler olmasına gerek de yok, maksat zihninizi boşaltmak. Eğer
            spor geçmişimiz varsa evde basit egzersizler de yapabiliriz. Yoksa
            deneyip kendimize zarar vermeyelim...
          </p>
          <p>
            Peki bardağın dolu tarafında neler var? Evde olmamızın sağlığımızı
            koruyor olmasının dışında, aslında ailemizle ya da birlikte aynı evi
            paylaştığımız insanlarla daha fazla vakit geçirme şansımız var.
            Çünkü bir çoğumuz okuyor ya da çalışıyoruz ve sevdiğimiz insanlarla
            bir araya gelemiyoruz. Bu süreç bize bu şansı veriyor. Bir arada
            olmaya çok da alışık olmadığımız ailelerimizle sürekli aynı evin
            içinde olunca belki de birbirimizi daha iyi tanır ve anlarız. Nasıl
            olsa görüşürüz bu imkanımız var diyerek aramayı bile ihmal ettiğimiz
            insanların kıymetini bilir ve iletişimimizi güçlendiririz.
            Hayatımızda yanlış giden bir şeyler varsa ve bunları durup düşünüp
            yeniden başlamak için zamanımız yoksa, şimdi kendimize bu zamanı
            yaratabiliriz. Kendimizi dinleyebilir, yolumuzu yeniden çizebiliriz.
            Yaşadığımız hayatın aslında ne kadar kıymetli olduğunu, sahip
            olduğumuz her şey için şikayet etmek ya da daha fazlasını istemek
            yerine şükretmeyi öğrenebiliriz. Çalışmadığımız derslerimiz,
            yetiştiremediğimiz işlerimiz varsa onları yapabiliriz.
          </p>
          <p>
            Bütün bunlar bizim ruhsal çöküntülerimizi bir nebze de olsa aşmamıza
            yardımcı olacaktır. Yeter ki bu süreci değerlendirmeyi ve
            hayatımızın kıymetini bilelim. Hayat sadece sokakta değil sevgili
            okurlarım. Varsın bir müddet daha alışveriş merkezlerine, konserlere
            gitmeyelim, kafelerde saatlerce oturmayalım da sağlıklı kalalım.
            Lütfen evlerinizde kalın. Eğer dışarı çıkmak zorundaysanız da lütfen
            tüm tedbirlerinizi alın. Sağlıkla, mutlulukla, huzurla kalın...
          </p>
        </td>
      </tr>
    </table>
  </body>
</html>
